---
layout: layouts/blog-post.html
tags: blog-hu
title: Próbáld Ki a Filmes Fotózást a Digitális Gépeddel
slug: filmes-elmyen-digitalisan
date: 2024-02-29
count: "004"
translation: "blog-004"
featuredImageTitle: Analóg Táj
featuredImageDate: 2024 Január
featuredImageLocation: Farkas-hegy, Budaörs
featuredImageGear: Zenit E & Pentacon 29mm f/2.8
---

<p>A mai digitális világban, ahol minden azonnali és tökéletes, az old school-hoz való visszatérés fura gondolat lehet sokak szemében. Gondolkodtál már azon, hogy miért fotóznak csomóan filmre, amikor a digitális fényképészet milliószor könnyebb és megbízhatóbb?</p>
<p>A filmes fotózás azért menő, mert megtanít arra, hogy átgondolj minden fotódat. Nincs lehetőséged képek ezreit ellőni és kiválasztani a legjobbakat (illetve van, ha rengeteg pénzed van filmre és előhívásra). Filmen minden képkocka számít, így muszáj lelassítanod, hogy ne pocsékolj.</p>
<p>Ma megmutatom Neked, hogy hogyan tudod a filmes fotózást emulálni a digitális gépeddel. Így még ha nincs is filmes fényképezőgéped, kipróbálhatod, hogy milyen lenne vele dolgozni, ha lenne.</p>

<h2>Fényképezőgép Beállítások</h2>
<ol class="list">
	<li>
		<p><strong>SD Kártya Formázása</strong> - Az első dolog, amit meg kell ejtenünk, hogy lelimitáljuk magunkat 36 (vagy 24, ha igazán kemény vagy) képkockára. Ehhez le kell formáznunk az SD kártyánkat akkora méretre, ami pont 36 képet bír el.</p>
		<p>Mutatom, hogyan kell, lépésről lépésre: Elsőként, nézzük meg, hogy egy darab JPG fotó mekkora helyet foglal. És igen, JPG-ben fogunk fotózni, hogy csökkentsük szerkesztéskor a lehetőségeinket. Szóval állítsd át a fényképezőgépedben a formátumot JPG-re, és készíts egy jól exponált képet, lehetőleg napközben. Aztán dugd be az SD kártyát a számítógépedbe, és nézd meg a most készített fotó fájlméretét. Ezt a méretet kell megszoroznunk 36-tal vagy 24-gyel, hogy megtudjuk, mekkorára kell formázni a kártyát, hogy kábé 36/24 kép férjen rá.</p>
		<p>Windows-on nyisd meg a <strong>Partíciókezelő</strong>t, keresd meg az SD kártya betűjelét, és hozz létre egy új kötetet, ami annyi MB méretű, amit fentebb kiszámoltunk. Ha ez megvan, rakd vissza az SD kártyát a fényképezőgépbe, és nézd meg, hogy 36 vagy 24 kép fér-e rá. Ha sokkal kevesebb vagy sokkal több, akkor kicsit állítani kell a kötet méretén.</p>
		<p>Két memóriakártyát fogadó fényképezős kollégák figyelmébe: ehhez a gyakorlathoz kikapcsolhatod a szimultán kártya írást, elég lesz egy is.</p>
	</li>
	<li>
		<p><strong>Egyszeri Felvétel Mód</strong> - Mivel a filmes kamerákon nincs sorozatfelvétel mód, így mi is az egyszeri felvétel módot fogjuk használni. Így nem is pazaroljuk a drága tárhelyünket.</p>
	</li>
	<li>
		<p><strong>Fix ISO Beállítása</strong> - A digitális gépen az ISO a szenzor érzékenységét mutatja, amit bármikor megváltoztathatunk. Filmes fotózásnál az ISO a filmtekercs fényérzékenysége, ami állandó, így nem tudjuk változtatni. Állítsd az ISO-t egy előre beállított értékre, és ne változtass rajta fotózás közben.</p>
		<p>Napsütéses napon az ISO 100 tökéletes lesz, de ha például egy 800 ISO-s filmet szeretnél emulálni, azt is meg tudod csinálni.</p>
	</li>
	<li>
		<p><strong>Kapcsolt Ki a Monitort</strong> - MILC gépeken kapcsold ki a monitort a kamera beállításaiban, és csak az <abbr title="Electronic View Finder">EVF</abbr>-et használd, hogy a filmes gépekéhez hasonló élményt kapj. Ha DSLR géped van, akkor nincs más dolgod, mint nem használni a Live View-t fotózás közben.</p>
	</li>
	<li>
		<p><strong>Automatikus Megtekintés Ki</strong> - Kapcsold ki a fotó automatikus megtekintését, mivel a célunk az, hogy ne lássuk azonnal a fotót, amit készítettünk.</p>
	</li>
	<li>
		<p><strong>Manuális Fókusz</strong> - A legtöbb öreg filmes objektívben még nem volt autofókusz elektronika, úgyhogy ha keményen akarjuk tolni a filmes emuláció élményét, akkor kapcsoljuk ki az AF-t, és manuálisan fókuszáljunk minden képet az objektív fókuszgyűrűjével.</p>
		<p>MILC gépeken ne felejtsük el kikapcsolni a manuális fókuszálást segítő funkciókat is, mint a Peaking, a Nagyítás, MF Asszisztens, stb.</p>
	</li>
	<li>
		<p><strong>Fekete-Fehér</strong> - MILC-eseknek egy izgalmas tipp: Ha fekete-fehér filmet szeretnél szimulálni, akkor állítsd át fekete-fehérre a Creative Style vagy hasonló nevű beállítást.</p>
	</li>
</ol>

<h2>Tippek a Fotózáshoz</h2>
<p>Most hogy teljesen elállítottuk a fél gépünket, irány az utca, és jöhet az izgalmas része a gyakorlatnak: a fotózás!</p>
<ol class="list">
	<li>
		<p><strong>Gondolj Át Minden Fotót</strong> - A filmes fotózás esszenciája, hogy minden fénykép elkattintása előtt átgondoljuk, hogy kell-e ez a kép, amit látunk. Ne feledd, csak 36/24 képed van egész napra!</p>
	</li>
	<li>
		<p><strong>Exponálj Jól</strong> - Ez a tipp inkább DSLR fényképezősöknek szól: fotózás előtt mindig ellenőrizd az expozíció sáv állását, hogy ne lőj sokkal alá vagy fölé. Ne feledd, a teljes élményért ne használj Live View-t!</p>
	</li>
	<li>
		<p><strong>Nem Nézegetjük a Képeket!</strong> - A legfontosabb dolog, hogy nem nézzük meg a képeket, rögtön miután elkészültek. A filmes fotózásban is csak akkor látjuk a végeredményt, ha előhívtuk a képeket.</p>
	</li>
</ol>

<h2>Utómunka Analóg Módon</h2>
<p>Most, hogy ellőttük az összes kockát a "tekercsünkön", nézzük, hogyan tudunk analóg-szerű hatást elérni utómunkában.</p>
<ol class="list">
	<li>
		<p><strong>Color Grading</strong> - Kísérletezz különféle color grading kombinációkkal. Ha ismered valamilyen film színvilágát, megpróbálhatod lemásolni. Próbálj egy jó adag sárgát adni az Árnyékokhoz és a Középtónusokhoz, hogy egy klasszikus Kodak Portra színvilágot kapj. Variáld a színeket különféle kombinációkban, hogy igazán egyedi színvilágot hozz létre. Alacsony számok a titka mindennek, nem kell az erősséget 10-20 fölé emelni.</p>
	</li>
	<li>
		<p><strong>Emelj a Feketéken </strong> - Hogy még jobban filmszerű végeredményt kapj, növeld meg a Fekete értékét az alap beállításokban vagy a Tónusgörbén. Ez kevésbé mély feketéket, és ennek köszönhetően alacsonyabb kontrasztot eredményez. Ha vissza akarsz hozni egy kis kontrasztot, akkor használd a Kontraszt csúszkát.</p>
	</li>
	<li>
		<p><strong>Élesítés Nullára</strong> - Húzd le az élesítést nullára a jobban analógra hasonlító végeredményért.</p>
	</li>
	<li>
		<p><strong>Zajból Sosem Elég</strong> - Végezetül ne felejts el egy jó marék zajt hozzáadni a képhez, hogy igazán analóg hangulatú végeredményt kapj!</p>
	</li>
</ol>

<div class="emphasized">
	<h2 class="mt-0">Még Mindig Olvasod?</h2>
	<p>Hálám jeléül, parancsolj <strong><a href="/assets/rolands-free-presets.zip">töltsd le az ingyenes filmes preset-emet</a></strong> amit ehhez a tutorialhoz készítettem. Használd kiindulópontként, és készítsd el a saját színvilágodat. Ha tetszik, küldj el pár szerkesztett képet <a href="https://www.instagram.com/rolandszabo.photo/" target="_blank" rel="noreferrer noopener">Instagramon</a>, szívesen megnézem őket!</p>
	<p class="mb-0">A fenti preset az Adobe Lightroom asztali verziójával működik.</p>
</div>

<h2>Állítsd Vissza a Fényképeződ Beállításait!</h2>
<p>Végezetül, ne felejtsd el visszaállítani azokat a beállításokat, amiket elállítottunk a cikk elején, az eredeti értékükre. Átnézheted a listát sorrendben, de az alábbi két dolgot azonnal állítsd vissza, mielőtt el nem felejtjük:</p>
<ul class="list">
	<li>Formázd vissza az SD kártyádat a teljes méretére</li>
	<li>A fájlformátumot állítsd vissza RAW-ra</li>
</ul>
